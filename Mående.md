Jag har sagt det tidigare, men jag tycker inte mamma beter sig värst märkligt. Det är små saker som blir helt knasiga, övriga följer ett par, begripliga mönster som vi kan jobba på att vända. Utöver det tycker jag hon "är med" så mycket man kan förvänta sig, men så har jag också nyanserat min bild av vad man kan förvänta sig av människor.

Några mönster mamma uppvisar:

1. Bristande urskiljning - om det ligger femton gardena-delar på gräsmattan kommer hon inte komma ihåg att hon gick dit för slangen, utan börjar pilla och skruva på allihop. Där lägger jag också att hon är extremt lättdistraherad, en reklam på nätet fångar hennes uppmärksamhet och hon avbryter mitt i samtal för att börja prata om något ovidkommande. Det är ett känt symptom på utmattning, man kan t.ex. tappa lokalsinnet när vår automatiska beslutsfattare inte fungerar lika bra längre. Problemet förstärker dessutom sig själv när man tappar tron på att man över huvud taget kan urskilja.
2. Sänkt perception och kognition - detta är jag om något mest bekymrad över. Att hon som löneadministratör står handfallen i ICA Bankens app, lite extra svårt när fältnamn och siffror hamnar så långt ifrån varandra på iPad, men hon klarar verkligen inte hålla några siffror och en uppgift i huvudet samtidigt. Vi har övat lite också med appen Flow Free (ett logiskt pussel, simpelt intelligenstest) och hon har stora bekymmer att uppfatta mönster som en femåring klarar av. Hon verkar dock inte ha värst fel på synen som sådan. Iofs så tar utbrändhet och depression mycket kraft även från kognitionen, jag vet folk som tappat både läs- och talförmågan periodvis. Det går också varsamt att stärka den förmågan, om man bemästrar alla de andra bitarna...
3. Överdriven oro - här är jag nyfiken på er känsla, men t.ex. intalade mamma mig en gång i tiden att få en påminnelse på en räkning var väldigt illa, nästa steg är kronofogden och ruinens brant. Nu oroar hon sig för "åderförkalkning" och uppenbarligen ekonomin också, hon blev alldeles gråtmild när hon tänkte på att pappa inte fanns där och fick se "hur mycket pengar de har", vilket leder till nästa punkt...
3. Bristande rimlighetsbedömning - återigen uppfattar jag inte det som någonsin varit hennes starka sida, hon agerar liksom på första bästa tanke som dyker upp. Hon tycker jag ska flytta hem, men så hejdar hon sig trots allt och förstår att jag ju inte kan flytta ifrån Jenny och jobb. Hennes situation är ju givetvis förvirrande, med så många bekymmer, det är inte konstigt om hon inte vet var hon ska börja och som kan funka eller ej. Då var jag glad att hon iaf klarade att hitta en längtan efter att få tillbringa midsommar i Göteborg, och idag hade hon visst både röjt bland buskarna framför finrummet och sått tomater i växthuset! Sånt agerande sitter väldigt långt inne när man är sliten.
4. Utmattning på grund av hörselskadan - här funderar jag på om hon borde gå en kurs igen hos hörselterapeut eller något. Jag undviker att prata med henne i alla situationer utom då hon kan läsa mina läppar och jag kan förstärka talet med gester. Hon klandrar sig själv när hon inte hör, och blir trött av att försöka delta i samtal i sällskap. Hon har knappt lärt sig att det är ok att hitta alternativ till såna situationer, att vara tydlig med sin hörselskada, att vila och kanske njuta av musik. Kanske borde vi lära oss grundläggande teckenspråk?
5. Depression - återigen inte så konstigt med tanke på situation, men det går också att bryta. Hon tar knappt initiativ till mat som vi kan äta (iofs inte jag heller) och gör hon det kan det bli ganska torftigt, för lite eller knasigt. Det är förstås tråkigt att laga mat till bara sig själv och hon tar ännu inte initiativ t.ex. att baka grötbullar åt mig (eller er) som hon alltid har gjort tidigare. Jag uppfattar det som att hon har svårt att ta initiativ till att kontakta oss eller vänner, hon vill ju inte vara till besvär. Där tycker jag att det måste få ta sin tid, men vi ska finnas där att stödja och peppa och alltid be vännerna höra av sig. Vi får vara vaksamma på alltför stora avsteg som riskerar permanenta depressivt beteende - att köpa mat i "automaten" kan iofs vara en lättnad, men vi kan också uppmuntra henne att försöka igen, att det är ok att misslyckas, så tror jag hon har goda chanser att upptäcka sina gamla förmågor som slumrar.
6. Fortsatt övermäktig situation - så länge hon bor kvar på Tallgården kommer det kännas jobbigt, huset och att inte orka hålla trädgården i skick. När jag bodde på Kungsholmen tänkte jag emellanåt att det vore en utväg att bränna ned lägenheten hellre än att ta mig i kragen och packa flyttlådorna. Det ska vi hjälpa henne med men också påminna att det är ok att inte mäkta med, det är viktigare att må bra och göra det man gör rätt. Jag ska själv köpa och läsa en bok om Acceptance and Commitment Therapy, den kanske har några relevanta lärdomar även för henne.

Så ja, det är vad jag iakttagit... Sex punkter, det kunde vara mer :-D Är hon dessutom demenssjuk riskerar alla de här punkterna förvärras ytterligare, och då är det läge att göra nya ställningstaganden. Men som sagt, oavsett det, åtminstone om de inte dramatiskt förvärras, så tror jag det är viktigt att vi gör vårt bästa för att förbättra hennes situation. För hon behöver inte vara så ledsen, förvirrad och tvivla på sig själv som hon gör, även om hon kommer tillbringa sina sista år som "åderförkalkad". Våra sinnen är mer plastiska än vi oftast tror - jag tänker på livet som en krokig väg - man ser sällan målet och det känns övermäktigt, men fortsätter man bara köra åt rätt håll så kommer man runt nästa krök och ser lite längre. Såna förbättringar kan också dyka upp snabbare och mer överraskande än man tänkt sig när man sitter i skiten. Jag har sagt det förr att det inte är min avsikt att underskatta varken utmaningarna eller vilken börda det är för er som bor närmre, men jag tror och hoppas att mamma är för ung och livsglad innerst inne för ålderdomshemmet. Vad tror ni?


[My professional page](http://www.linkedin.com/in/carljohan)
